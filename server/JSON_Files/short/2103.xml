<div>
<p>木兰诗（有声美文-朗读：牟云）</p>
<p>北朝民歌 朗读：牟云</p>
<p>唧唧复唧唧，</p>
<p>木兰当户织。</p>
<p>不闻机杼声，</p>
<p>惟闻女叹息。</p>
<p>问女何所思？</p>
<p>问女何所忆？</p>
<p>女亦无所思，</p>
<p>女亦无所忆。</p>
<p>昨夜见军帖，</p>
<p>可汗大点兵。</p>
<p>军书十二卷，</p>
<p>卷卷有爷名。</p>
<p>阿爷无大儿，</p>
<p>木兰无长兄，</p>
<p>愿为市鞍马，</p>
<p>从此替爷征。</p>
<p>东市买骏马，</p>
<p>西市买鞍鞯，</p>
<p>南市买辔头，</p>
<p>北市买长鞭。</p>
<p>旦辞爷娘去，</p>
<p>暮宿黄河边，</p>
<p>不闻爷娘唤女声，</p>
<p>但闻黄河流水鸣溅溅。</p>
<p>旦辞黄河去，</p>
<p>暮至黑山头，</p>
<p>不闻爷娘唤女声，</p>
<p>但闻燕山胡骑鸣啾啾。</p>
<p>万里赴戎机，</p>
<p>关山度若飞。</p>
<p>朔气传金柝，</p>
<p>寒光照铁衣。</p>
<p>将军百战死，</p>
<p>壮士十年归。</p>
<p>归来见天子，</p>
<p>天子坐明堂。</p>
<p>策勋十二转，</p>
<p>赏赐百千强。</p>
<p>可汗问所欲，</p>
<p>“木兰不用尚书郎，</p>
<p>愿借明驼千里足，</p>
<p>送儿还故乡”。</p>
<p>爷娘闻女来，</p>
<p>出郭相扶将；</p>
<p>阿姊闻妹来，</p>
<p>当户理红妆；</p>
<p>小弟闻姊来，</p>
<p>磨刀霍霍向猪羊。</p>
<p>开我东阁门，</p>
<p>坐我西阁床。</p>
<p>脱我战时袍，</p>
<p>著我旧时裳。</p>
<p>当窗理云鬓，</p>
<p>对镜贴花黄。</p>
<p>出门看伙伴，</p>
<p>伙伴皆惊惶。</p>
<p>同行十二年，</p>
<p>不知木兰是女郎。</p>
<p>雄兔脚扑朔，</p>
<p>雌兔眼迷离；</p>
<p>双兔傍地走，</p>
<p>安能辨我是雄雌？</p>
</div>
