<div>
<p>茅屋为秋风所破歌（有声美文-朗读：瞿弦和）</p>
<p>作者：杜甫 朗读：瞿弦和</p>
<p>八月秋高风怒号，</p>
<p>卷我屋上三重茅。</p>
<p>茅飞渡江洒江郊，</p>
<p>高者挂罥长林梢，</p>
<p>下者飘转沉塘坳。</p>
<p>南村群童欺我老无力，</p>
<p>忍能对面为盗贼！</p>
<p>公然抱茅入竹去，</p>
<p>唇焦口燥呼不得，</p>
<p>归来倚杖自叹息。</p>
<p>俄顷风定云墨色，</p>
<p>秋天漠漠向昏黑。</p>
<p>布衾多年冷似铁，</p>
<p>娇儿恶卧踏里裂。</p>
<p>床头屋漏无干处，</p>
<p>雨脚如麻未断绝。</p>
<p>自经丧乱少睡眠，</p>
<p>长夜沾湿何由彻！</p>
<p>安得广厦千万间，</p>
<p>大庇天下寒士俱欢颜，</p>
<p>风雨不动安如山！</p>
<p>呜呼！</p>
<p>何时眼前突兀见此屋，</p>
<p>吾庐独破受冻死亦足。</p>
</div>
