<div>
<p>琵琶行（并序）（有声美文-朗读：瞿弦和）</p>
<p>作者：白居易 朗读：瞿弦和</p>
<p>浔阳江头夜送客，</p>
<p>枫叶荻花秋瑟瑟。</p>
<p>主人下马客在船，</p>
<p>举酒欲饮无管弦。</p>
<p>醉不成欢惨将别，</p>
<p>别时茫茫江浸月。</p>
<p>忽闻水上琵琶声，</p>
<p>主人忘归客不发。</p>
<p>寻声暗问弹者谁？</p>
<p>琵琶声停欲语迟。</p>
<p>移船相近邀相见，</p>
<p>添酒回灯重开宴。</p>
<p>千呼万唤始出来，</p>
<p>犹抱琵琶半遮面。</p>
<p>转轴拨弦三两声，</p>
<p>未成曲调先有情。</p>
<p>弦弦掩抑声声思，</p>
<p>似诉平生不得志。</p>
<p>低眉信手续续弹，</p>
<p>说尽心中无限事。</p>
<p>轻拢慢捻抹复挑，</p>
<p>初为霓裳后六幺。</p>
<p>大弦嘈嘈如急雨，</p>
<p>小弦切切如私语。</p>
<p>嘈嘈切切错杂弹，</p>
<p>大珠小珠落玉盘。</p>
<p>间关莺语花底滑，</p>
<p>幽咽泉流冰下难。</p>
<p>冰泉冷涩弦凝绝，</p>
<p>凝绝不通声暂歇。</p>
<p>别有幽愁暗恨生，</p>
<p>此时无声胜有声。</p>
<p>银瓶乍破水浆迸，</p>
<p>铁骑突出刀枪鸣。</p>
<p>曲终收拨当心画，</p>
<p>四弦一声如裂帛。</p>
<p>东船西舫悄无言，</p>
<p>唯见江心秋月白。</p>
<p>沉吟放拨插弦中，</p>
<p>整顿衣裳起敛容。</p>
<p>自言本是京城女，</p>
<p>家在虾蟆陵下住。</p>
<p>十三学得琵琶成，</p>
<p>名属教坊第一部。</p>
<p>曲罢曾教善才服，</p>
<p>妆成每被秋娘妒。</p>
<p>五陵年少争缠头，</p>
<p>一曲红绡不知数。</p>
<p>钿头银篦击节碎，</p>
<p>血色罗裙翻酒污。</p>
<p>今年欢笑复明年，</p>
<p>秋月春风等闲度。</p>
<p>弟走从军阿姨死，</p>
<p>暮去朝来颜色故。</p>
<p>门前冷落鞍马稀，</p>
<p>老大嫁作商人妇。</p>
<p>商人重利轻别离，</p>
<p>前月浮梁买茶去。</p>
<p>去来江口守空船，</p>
<p>绕船月明江水寒。</p>
<p>夜深忽梦少年事，</p>
<p>梦啼妆泪红阑干。</p>
<p>我闻琵琶已叹息，</p>
<p>又闻此语重唧唧。</p>
<p>同是天涯沦落人，</p>
<p>相逢何必曾相识！</p>
<p>我从去年辞帝京，</p>
<p>谪居卧病浔阳城。</p>
<p>浔阳地僻无音乐，</p>
<p>终岁不闻丝竹声。</p>
<p>住近湓江地低湿，</p>
<p>黄芦苦竹绕宅生。</p>
<p>其间旦暮闻何物？</p>
<p>杜鹃啼血猿哀鸣。</p>
<p>春江花朝秋月夜，</p>
<p>往往取酒还独倾。</p>
<p>岂无山歌与村笛，</p>
<p>呕哑嘲哳难为听。</p>
<p>今夜闻君琵琶语，</p>
<p>如听仙乐耳暂明。</p>
<p>莫辞更坐弹一曲，</p>
<p>为君翻作《琵琶行》。</p>
<p>感我此言良久立，</p>
<p>却坐促弦弦转急。</p>
<p>凄凄不似向前声，</p>
<p>满座重闻皆掩泣。</p>
<p>座中泣下谁最多？</p>
<p>江州司马青衫湿。</p>
</div>
